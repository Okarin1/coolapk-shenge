---
category: 人文经典
title: 周易
author: 寓庸
---
           

【原文】

是故刚柔相摩，八卦相荡。鼓之以雷霆，润之以风雨，日月运行，一寒一暑。乾道成男，坤道成女。

论：

明交易之道。阳气成象也刚，阴气化形也柔。阴阳交感，刚柔相摩，八卦生焉。运化推移，八卦相荡，六位成焉。

摩，迫也。荡，推也。

雷以出物，霆以振物，风以宣物，雨以润物，日月相推，寒暑往来，岁功成焉。动之以雷霆，谓气象之化生也。润之以风雨，谓形质之流变也。日月运行，一寒一暑，气化流形，生生不息，易道成焉。

雷，阴阳相感，震也。霆，阴阳相激，艮也。风，阴阳相噫，巽也。雨，阴阳相和，兑也。日，象火之精，离也。月，象水之精，坎也。寒，乾也。暑，坤也。

乾刚坤柔，刚柔相摩而成六卦。乾男坤女，男女媾精而生六子。道，谓所施也。乾以气施，坤以形受，生震坎艮三男。震禀乾之气，坎涵乾之精，艮全乾之形。乾生三男，精气神尽，纯阳之体反居寒地。坤以气施，乾以形受，生巽离兑三女。巽禀坤之气，离涵坤之精，兑全坤之形。坤生三女，精气神尽，纯阴之体却值暑期。

是故后天八卦，六子用事，乾父战西北太阳不用之方，坤母役西南少阳不用之所，阳不施行，无为其事。

 【原文】

乾知大始，坤作成物。乾以易知，坤以简能。易则易知，简则易从。易知则有亲，易从则有功。有亲则可久，有功则可大。可久则贤人之德，可大则贤人之业。易简而天下之理得矣。天下之理得，而成位乎其中矣。

论：

明简易之道。乾类天，在天成象，气化之始，施命而不杂也。坤主地，在地成形，生物之终，受命而不越也。知，主宰。大，道无不包也。作，经营。乾健坤顺，健动者善始，主物而无为，静顺者善终，成物而不劳。易知，无为而开物也。简能，不劳而成务也。开物成务，不独乾坤之功用，亦圣贤之事业。易则易知，无为无不为。简则易从，不习无不利。圣人尽乾之道，能顺万物之情，是以有亲。贤人尽坤之道，能通天下之志，是以有功。是故圣贤作而天下无不和从，物既亲和，则业可久矣。人既亲从，则功可大矣。圣贤之功德如天地，泽及万世。圣贤之事业如日月，光被四表。天下之道，乾易坤简而已，能得之者可与天地并生，可与万物为一。

【原文】

圣人设卦观象，系辞焉而明吉凶，刚柔相推而生变化。是故吉凶者，失得之象也。悔吝者，忧虞之象也。变化者，进退之象也。刚柔者，昼夜之象也。六爻之动，三极之道也。

论：

总言圣人体天作易之事。观物索象，先天圣人所以画卦也。设卦观象，后天圣人所以系辞也。辞者，所以明吉凶也。昼夜更替，日月流转，刚柔推荡，阴阳进退，变化生焉。顺性命，得道则吉，逆理义，失道则凶。吉凶者，顺逆之道，失得之象也。忧而防之则悔，慢而任之则吝。悔者，自凶趋吉，心使然也。吝者，由吉向凶，身蒙羞也。忧虞，防患也。变化，阴阳进退之象也。七进九，少阳变太阳。八退六，少阴变太阴。九退八，太阳化少阴。六进七，太阴化少阳。刚柔相易，如昼夜更替，故观乎昼夜之象而知刚柔之情。六爻变化，天地人之道尽焉。三极，道之体也。三才，道之用也。