---
category: 人文经典
author: 㪚木
date: 2018-11-17
title: 孝女曹娥碑
---

孝女曹娥碑 明 董其昌 孝女曹娥者，上虞曹盱之女也。

其先与周同祖，末胄荒流，爰来适居。

盱能抚节安歌，婆娑乐神。

以汉安二年五月，时迎伍君。

逆涛而上，为水所淹，不得其尸。

时娥年十四，号慕思盱，哀吟泽畔，旬有七日，遂自投江死，经五日抱父尸出。

以汉安迄于元嘉元年，青龙在辛卯，莫之有表。

度尚设祭诔之，辞曰：伊惟孝女，奕奕之姿。

偏其返而，令色孔仪。

窈窕淑女，巧笑倩兮。

宜其家室，在洽之阳。

待礼未施，嗟伤慈父。

彼苍伊何？

无父孰怙！

诉神告哀，赴江永号，视死如归。

是以眇然轻绝，投入沙泥。

翩翩孝女，乍沉乍浮。

或泊洲屿，或在中流。

或趋湍濑，或还波涛。

千夫失声，悼痛万余。

观者填道，云集路衢。

流泪掩涕，惊恸国都。

是以哀姜哭市，杞崩城隅。

或有尅面引镜，剺耳用刀。

坐台待水，抱树而烧。

於戏孝女，德茂此俦。

何者大国，防礼自修。

岂况庶贱，露屋草茅。

不扶自直，不镂而雕。

越梁过宋，比之有殊。

哀此贞厉，千载不渝。

呜呼哀哉！

乱曰：铭勒金石，质之乾坤。

岁数历祀，立墓起坟。

光于后土，显照天人。

生贱死贵，义之利门。

何怅华落，雕零早分。

葩艳窈窕，永世配神。

若尧二女，为湘夫人。

时效仿佛，以招后昆。

汉议郎蔡雍闻之来观，夜暗手摸其文而读之雍题文云：黄绢幼妇，外孙齑臼。

又云：三百年后碑冢当堕江中，当堕不堕，逢王匡，平二年八月十五日记之。

## 附件

- [图片 1](http://image.coolapk.com/feed/2018/1117/01/1081091_1542391121_0833@2494x3325.jpg)
- [图片 2](http://image.coolapk.com/feed/2018/1117/01/1081091_1542391123_7705@1600x2133.jpg)
- [图片 3](http://image.coolapk.com/feed/2018/1117/01/1081091_1542391126_6446@2494x3325.jpg)
- [图片 4](http://image.coolapk.com/feed/2018/1117/01/1081091_1542391129_2495@1080x2160.jpg)
- [图片 5](http://image.coolapk.com/feed/2018/1117/01/1081091_1542391131_6712@1080x2160.jpg)
- [图片 6](http://image.coolapk.com/feed/2018/1117/01/1081091_1542391134_2261@1080x2160.jpg)
- [图片 7](http://image.coolapk.com/feed/2018/1117/01/1081091_1542391136_6956@1600x2133.jpg)
- [图片 8](http://image.coolapk.com/feed/2018/1117/01/1081091_1542391139_478@2494x3325.jpg)
- [图片 9](http://image.coolapk.com/feed/2018/1117/01/1081091_1542391146_3392@2494x3325.jpg)
