---
title: 具官论
author: 寓庸
category: 文学
---
有苏绰者，(《北史》有传，见卷六三) 深谙治 国之术，孔明、王猛之流也。宇文泰以治国之道问于苏绰，二人闭门密谈，至三昼夜乃罢。

宇文泰问曰：国何以立？苏绰曰；具官。问：何以具官？曰：用贪官，弃贪官。问：贪官何以用？曰：为君者，以臣工之忠为大。臣忠则君安，君安则国安。然无利则臣不忠，官多财寡，奈何？又曰：奈何？予其权，以权谋利，官必喜。

问：善。虽然，官得其利，寡人何所得？曰：官之利，乃君权所授，权之所在，利之所在也，是以官必忠。天下汹汹，觊觎皇位者不知凡几，臣工佐命而治，江山万世可期。叹曰：善！然则，贪官既用，又罢弃之，何故？曰：贪官必用，又必弃之，此乃权术之密奥也。

宇文泰移席，谦恭就教曰：先生教我！苏绰大笑，曰：天下无不贪之官，贪墨何所惧？所惧者不忠也。凡不忠者，异己者，以肃贪之名弃之，则内可安枕，外得民心，何乐而不为？此其一。其二，官有贪渎，君必知之，君既知，则官必恐，恐则愈忠，是以弃罢贪墨，乃驭官之术也。不用贪官，何以弃贪官？是以必用又必弃之也。倘或国中之官皆清廉，民必喜，然则君危矣。

问：何故？曰：清官或以清廉为恃，犯上非忠，直言强项，君以何名弃罢之？弃罢清官，则民不喜，不喜则生怨，生怨则国危，是以清官不可用也。宇文泰大喜，啧啧有声。苏绰厉声曰：君尚有问乎？宇文泰大惊，曰：尚有乎？苏绰复厉色问曰：所用者皆贪渎之官，民怨沸腾，何如？

宇文泰汗下，再移席，匍匐问计。苏绰笑曰：下旨斥之可也。一而再，再而三，斥其贪墨，恨其无状，使朝野皆知君之恨，使草民皆知君之明，坏法度者贪官也，国之不国，非君之过，乃官吏之过也，如此则民怨可消也。

又问：果有大贪，且民怨愤极者，何如？曰：杀之可也。抄其家，没其财，如是则民怨息，颂声起，收贿财，又何乐而不为？要而言之：用贪官以结其忠，弃贪官以肃异己，杀大贪以平民愤，没其财以充宫用，此乃千古帝王之术也。

宇文泰击掌再三，连呼曰：妙！妙！妙！而不知东方之既白。